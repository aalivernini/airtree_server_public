Come agisce il modello multistrato unidimensionale Airtree?
Airtree è un modello e un software, realizzato in collaborazione tra CREA e CNR, che stima la quantità di anidride carbonica e gli inquinanti atmosferici (eg. particolato e ozono troposferico) rimossi dagli alberi. Airtree svolge le simulazioni mettendo a sistema informazioni strutturali degli alberi (eg. altezza dell'albero, larghezza della chioma), informazioni ecofisiologiche raccolte dalla letteratura scientifica e direttamente sul campo per ciascuna specie (eg. la velocità delle reazioni chimiche coinvote nella fotosintesi) e serie temporali di dati climatici e di inquinanti atmosferici. Con queste informazioni a disposizione Airtree stima: la quantità di esposizione alla luce per tutte le foglie disposte lungo il profilo verticale dal suolo alla parte più alta delle chiome, e il diverso grado di apertura degli stomi sulle foglie ( i pori attraverso cui respirano gli alberi) in risposta a vari stimoli ambientali e quindi la quantità di carbonio e di inquinanti rimossi dall'atmosfera.
 

Quali sono le specie arboree più capaci di trattenere il carbonio e le polveri sottili?
La fotosintesi e la capacità di catturare le polveri sottili degli alberi dipendono principalmente dalla quantità di foglie presenti sulla chioma, o meglio dalla loro superficie complessiva e dalla permanenza delle foglie per tutto l'anno: specie sempreverdi, come il cedro dell'Atlante, il pino domestico e il leccio hanno ottime capacità rimuovere carbonio e particolato dall'atmosfera, ma anche specie a rapido accrescimento e dalle grandi chiome come tigli, platani e bagolari fanno registrate ottime performances in termini di sequestro di carbonio e inquinanti. Attenzione, alcune specie arboree producono  ed emettono Composti Organici Volatili che in atmosfera possono contribuire alla formazione di inquinanti secondari come l’ozono. E’ importante quindi considerare questo aspetto nella scelta delle specie più idonee da mettere a dimora se l’obiettivo principale è quello di ridurre le concentrazioni di ozono.



Come avete ottenuto la copertura vegetale dei Comuni coinvolti nel progetto?
Per indagini effettuate su larga scala come può essere quella di un Comune, i dati utilizzati in Airtree provengono principalmente da inventari del verde urbano pubblico, quindi con misure raccolte in campo da professionisti, che dettagliano in modo puntuale le informazioni strutturali degli alberi necessarie ad Airtree. Le informazioni sul verde privato possono essere raccolte per esempio tramite studi specifici che coniugano le informazioni degli inventari del verde pubblico (eg. specie e posizione) con immagini satellitari ed aeree ad alta risoluzione, per avere un quadro conoscitivo completo. I prossimi sviluppi vedono la realizzazione di una App mobile, indirizzata a professioni e cittadini, per prendere in campo i dati (eg. posizione, diametro del fusto, altezza totale) di ciascun albero chiesti da Airtree e  quantificare quindi gli inquinanti atmosferici rimossi.
 

Airtree sarà presto disponibile per i centri che vorranno dotarsene?
La pubblicazione di Airtree come servizio web sperimentale e gratuito è previsto entro l'anno 2024 e nasce dalla sinergia tra CREA e CNR su finanziamento dalla Regione Lazio e del Centro Nazionale per la Biodiversità (PNRR). Entro il 2024 è inoltre previsto il rilascio del codice di programmazione con licenza open source. Nell’apposito portale verrà anche pubblicato uno strumento di supporto decisionale che si interfaccerà con il modello Airtree e guiderà alla scelta delle migliori specie forestali da utilizzare per la pianificazione del verde urbano a livello nazionale.



Come si colloca questo progetto in termini di innovazione nel contesto europeo e internazionale?
La modellizzazione dei servizi ecosistemici effettuata da Airtree, ie. la rimozione di inquinanti atmosferici e di carbonio, è di grande attualità nell'ambito della ricerca. Altri momodelli, per esempo i-Tree (Nowak et al., 2006)  sono largamente utilizzati in ambito internazionale per stimare questi servizi. L'innovazione apportata da Airtree è di utilizzare le metodologie e le conoscenze più recenti offerte dalla letteratura scientifica, ma soprattutto di utilizzare parametri tipici della vegetazione mediterranea in modo da ottenere risultati più accurati e realistici.


Qual è il ruolo di Airtree per immaginare le città del futuro?
La pubblica amministrazione e i professionisti possono impiegare Airtree per quantificare la rimozione di anidride carbonica e di inquinanti atmosferici, per il gli alberi già presenti nelle città oppure per quelli individuati in progetti di nuovo verde urbano alla luce dei recenti finanziamenti in ambito regionale e nazionale per aumentare le superfici verdi di aree urbane e periurbane. In quest'ottica, Airtree è uno strumento di supporto alla pianificazione del verde urbano attenta a migliorare la qualità dell'aria. Airtree potrà essere inoltre impiegato dai cittadini per conoscere quanto gli alberi che li circondano migliorano la qualità dell'aria che respirano.
